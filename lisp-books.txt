"Henrik Sandklef" <henrik@sandklef.com> writes:
> Efter att ha läst en artikel skriven av Paul Graham* (tack för tipset
> Lars) är jag nu på jakt efter en god bok om Lisp (Common Lisp, inte
> Emacs). Har ni en bok att rekommendera?

Jag kan ju skriva lite om de jag har läst (i den ordningen jag läste dem).
De finns också listade på http://lars.nocrew.org/computers/books.html

* "Common Lisp, the Language", 2nd ed, Guy L Steele, 1990.

  Lämplig som referensmanual.  Den beskriver en något äldre variant av
  språket.  Skillnaderna mot ANSI Common Lisp är dock inte så stora.
  Fast Common Lisp HyperSpec är nog den bästa referensen.  (Dessutom
  så ryktas det om en kommande bok kallad "ANSI Common Lisp Reference".)

* "Paradigms of Artificial Intelligence Programming", Peter Norvig, 1992.

  Massor av bra exempel på god Common Lisp-programmering.  Bra läsning
  när man redan kan lite om språket.  Enligt min mening handlar den
  egentligen inte så mycket om AI.

* "ANSI Common Lisp", Paul Graham, 1995.

  Detta är nog den bästa boken för att lära sig språket om man redan
  kan en del om programmering i allmänhet (och kanske lite om Lisp).
  Den börjar ganska försiktigt och går aldrig in på de mest avancerade
  aspekterna i större detalj.

* "On Lisp", Paul Graham, 1993.

  Förmodligen den bästa boken som handlar om varför Lisp är ett
  spännande språk.  Undertiteln är "Advanced Techniques for Common
  Lisp", och den tar vid där "ANSI Common Lisp" slutar.  Tyvärr har
  den tagit slut hos förlaget, men finns som PDF-fil.  Det ryktas om
  att en ny upplaga ska komma från ett annat förlag.

* "Object-Oriented Programming in COMMON LISP", Sonya E Keene, 1989.

  Utmärkt bra bok om man vill lära sig mer om objekt-orienterad
  programmering i Lisp.  Lämplig när man redan kan en del om Lisp, men
  inget om CLOS (Common Lisp Object System).

  För övrigt har jag tidigare aldrig varit särskilt intresserad av
  OOP, men CLOS verkar riktigt användbart!

* "The Art of the Metaobject Protocol", Gregor Kiczales, Jim des
  Rivieres & Daniel G Bobrow, 1991.

  (Just börjat, har bara läst två sidor.)  Berömd för att handla om
  avancerade aspekter av CLOS.

Denna har jag inte har läst:

* "Programmering i Lisp", Anders Haraldsson, 1993.

  Nybörjarbok på svenska.
